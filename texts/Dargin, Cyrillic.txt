ХІела гьалаб авал ГІяхІхабар, Вакилтала Баркьудлуми ва Югьанна Гьаргбаркь кадурхуси табтар саби. Илди жузани Сагаси ВягІдала тарихласи бутІа бетарахъули саби ва ГІиса МасихІла гІямруличилара, къуллукъбирниличилара ва илкьяйдали МасихІла Умматла цаибти гунзрачилара бурули саби. Эски ВягІдаличил бархли Сагаси ВягІдали Библия цалабирхъули саби – ил жузала Жуз, сабира даршдусмала бухІнаб дунъяличиб бегІлара бучІуси жузли бетаурси ва кавлуси.«Евангелион» ибси дев бетаъни хІясибли грек мезла дев саби ва илини «ГІяхІхабар» ибси мягІна иргъахъуси саби. БекІлибиубси, нушала ца ахІи авал ГІяхІхабар лер, ГІиса МасихІла мутагІялимтани ва гьуни буцибтани делкІунти – Матпейла, Маркла, Лукала ва Югьанна. ГІисала гІямру, вебкІни ва мицІириъни декІар-декІарти адамтани сипатдарнили, цадехІ анцІбукьлуми жура-журала хІерлизир чедаэс имканбикІахъули саби, ГІиса МасихІла белчІуди ва сипат ункъли аргъахъес кумекбирули саби.
