Къолунгда тутхан китап – Жюнюс файгъамбарны китабыды. Жюнюс Аллахны уллу файгъамбарларындан бири болгъанды. Аллах, анга буйругъун билдирип, аны адамлагъа: тобагъа къайтышыгъыз, гюняхлы жашауугъузну къоюгъуз – деп, ууаз айтыргъа ийгенди. Жюнюс файгъамбар Исраил къыралда б.э.д. VІІІ-чи ёмюрде жашагъанды. Ол кезиуде Исраил къоншудагъы Ашшур къырал бла кёп заманны уруш этип тургъанды. Аллах а Жюнюсге Ашшурну ара шахарына – Нинебагъа – барыргъа буюргъанды. Жюнюс Нинебада жашагъан адамлагъа: зулмучулукъдан эм огъурсузлукъдан толгъан жашауугъузну къоюгъуз, – дерге керек эди. Жюнюс файгъамбар, ашшурлула Исраил миллетге кёп палах келтиргенлерин биле эди. Ол себепден, Аллах аны алагъа жибергенин жаратмагъанды. Бу буйрукъдан къачаргъа умут этгенди. Аллах буюргъанны ол этгенин, этмегенин, аны сиз бу китапны ахырына дери окъусагъыз, билирсиз. Жюнюс файгъамбарны китабы – Эски Кесаматны китапларындан бириди. Эски Кесаматха бла Жангы Кесаматха бирге уа Сыйлы Китап, Библия дейдиле.
