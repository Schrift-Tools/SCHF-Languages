ЖугьутІазул гІадаталда рекъон, Пачабазул ТІоцебесеб ва КІиабилеб тІехьалда Шамуилил тІахьалилан абула, щайгурелъул гьезда бицунеб буго Шамуил авараг гьавиялъул ва доб заманалда ГІизраилалъул халкъалъул тарихалда жаниб гьес кІвар бугеб бакІ кквеялъул хІакъалъулъ. Шамуил вукІана БетІергьанасул авараглъун ва ГІизраилалъул ахирисев къадилъун. Гьаб тІехьалъул тІоцересел бутІрузда (1-7 бетІ.) бицунеб буго Шамуил аварагасул гІумруялъул ва гІизраилазда тІад гьес нухмалъи гьабиялъул хІакъалъулъ. Гьев я пачалъун, я кашишлъун вукІинчІо, амма гьес
БетІергьанасул амраби пачаясдасаги кашишзабаздасаги камилго ва мухІканго тІуразарулел рукІана. Кашишлъун вукІарав Элидайин абуни, жиндирго хъизан-къайгицин битІараб нухда бачун бажаричІо ва жиндирго васаз БетІергьанасул къанун хІатІикь мерхьаниги, гьезие гІадлу гьабизе кІвечІо.
