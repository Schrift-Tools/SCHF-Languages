Шоана хьалхашка ба «Іийсас бена, Яхьяс дІаязбаь Хоза Кхаъ». Инжила чудоагІача кинижкайх цаІ да из. Инжил, Товратацеи Забурацеи цхьана укх дунен тІа эггара чІоагІагІа дешаш долча кинижка – Библена, чудоагІаш да. «Инжил» Іарбий дош да, желтий (грекий) «Евангелие» яхача дешах хьадоагІаш, из да «Хоза Кхаъ» яхилга. Иштта аьннад Іийса Масихьа Ший хьехамах. Инжила тІа дувц Іийса Масихьа вахарах а, гІулакхах а, Цун хьехамех а, Цунна карахдоалаш хиннача тамашийнача хІамаех а, Из валарах а юхадийнваларах а. Палестине хьалхарча бІаьшере хинна хІамаш да Инжила тІа дувцараш. Цу хана Палестина Рима императораша доалдеш хиннай. Цхьабакъда, цига бахаш хинна жугтий шоай ди лелабеш хиннаб, цун овла – Товрат да, Мусапайхамарга гІолла Дала дайта дола.
