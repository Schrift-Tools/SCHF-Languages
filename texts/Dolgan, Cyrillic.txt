Таӈара аньыылаак һиргэ Бэйэтин Уолун Иисус Христоһу ыыппыта, дьон ааймагы аньыылартан, һүппэт өлүүттэн быыһаары. Гини төрөөбүт кэмиттэн һир үрдүнэн һаӈа үйэ төрүттэммитэ. Аны биһиги Иисус Христос Төрөөбүт Күнүттэн дьыллары аагабыт. Иисус төрөөбүтэ олус дикти. Гини Таӈара Уола, һүөһүлэри тутар дьиэгэ төрөөбүтэ. Гини төрөөбүт дойдутун тойоно, Ирод ыраактаагы Гинини өлөрөөрү һүбэлэммитэ. Маӈнай бу көрдүк этэ. Израиль муора диэки өттүгэр, Назарет олокко һылаас һанаалаак кыыс Мария олорбута. Ол кыыс Таӈараны итии һүрэгинэн һаныыр этэ. Биирдэ гиниэкэ Таӈара Ангела Гавриил кэлэн һаӈарбыта: «Үөр, Дьоллоок! Таӈара энигин гытта; Бары дьактардартан эн эрэ талыллыбытыӈ». Мария Гавриил Ангелы көрөн, итинник һаӈалары истэн, куттана һанаабыта. Ангел диэбитэ: «Куттаныма, Мария, Таӈара эниэкэ үтүөну оӈордо! Эн һотору ыараатыаӈ, Уол огону оголонуоӈ, Гинини Иисус диэн ааттыаӈ. Гини улуу ааты ылыага, Гинини Тойон Таӈара Уола диэн ааттыактара. Тойон Таӈара Гиниэкэ Давид урдуһа ыйаагы тута олорбут престолун биэриэгэ. Иаков урдуһугар Гини һупту Ыраактаагы буола олоруога, ыйаагы тутара каһан да бараныа һуога».
